(document @uuid CKWfst6WPyCf4I825nQvN
(meta
(copyright CC0. No rights reserved)
(source @date "1914" @page 5 संस्कृतकथासप्ततिः)
(author मण्डिकल् रामशास्त्री)
(title शूद्रस्य तन्नीलशुनकस्य च कथा)
)
(matter
(vg
(v अफलानि दुरन्तानि समव्ययफलानि च।)
(v अशक्यानि च कार्याणि नारभेत विचक्षणः॥)
)
(p कस्य चित् शूद्रस्य निकटे कश्चित् नीलशुनकोऽवर्तत। स तं धवलीकरोमीति नदीं प्रापय्य बहून् दिवसान् क्षालयन्नासीत्। नितरां क्षालितोपि स श्वा न श्वेतीबभूव। तस्मादसाध्ये कार्ये न यतितव्यम्॥)
)
)
